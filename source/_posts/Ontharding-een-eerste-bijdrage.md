---
title: 'Ontharding: een eerste bijdrage'
catalog: true
date: 2019-07-15 22:38:16
subtitle:
header-img: 'na2_.jpg'
tags:
- Vergroening
- Praktijk
- Tuinaanleg
---

Je hebt denkers en doeners. Heel vaak moet ik mezelf toch bij de denkers plaatsen. Zo wil ik bijdragen aan een groenere en duurzamere omgeving. Dat was dan ook een van de redenen dat ik de opleiding agro- en biotechnologie: groenmanagement ben gaan volgen. De uitdaging voor mij persoonlijk ligt hem niet per se in die opleiding te volgen, maar in de ideeën en kennis die ik opdoe ook daadwerkelijk toe te passen in de praktijk. Ik zie het vaak te groots en zie vaak ook nog steeds te veel negatieve dingen in ideeën zodanig dat die nooit tot stand komen. Daarom heb ik besloten om mezelf te verplichten zoveel mogelijk kleine praktische zaken uit te voeren die toch voor een kleine vergroening zullen zorgen. Door deze te documenteren en bij te houden kan ik er later op terugkijken, hopelijk progressie zien en toch blij zijn met de kleine zaken die ik reeds verwezenlijkt heb. Zo kan ik reeds enigszins trots zijn, tot dat wereldverbeterend idee komt...

#### Triestige grijze vlakte
De eerste van die zaken was het omvormen van onze totaal nutteloos, ongebruikt terras achteraan ons appartement in Berchem, Antwerpen. Het is Noord-gericht en door de grote appartementsblokken krijgt het geen straaltje directe zon. Een half jaartje na de aankoop van het appartement en door wat kennis opgedaan te hebben in vakken als "Tuinaanleg 1" besliste ik het terras om te vormen tot een groene oase, waar we wel gebruik van gingen maken. Iedereen van m'n kennissen verklaarden me zot en zeiden dat daar nooit iets deftig ging groeien. M'n lessen tuinaanleg en natuurbeheer vertelden me echter dat er heel wat schaduwplanten bestonden, dus dat dat zeker moest kunnen.

#### Stappenplan
Het stappenplan was als volgt:
1. Ontwerp uit tekenen op papier (die ik nu jammergenoeg niet meer terugvind)
2. Stenen en stabilisé uitbreken
3. Auto lenen om stabilisé af te voeren naar het containerpark
4. Nieuwe tuingrond aanvoeren
5. Omheining plaatsen uit bamboe
6. Met het ontwerp naar een tuincentrum, de planten kopen en aanplanten.
7. Bankjes en tafels maken


#### Ontwerp
Aangezien de tuin aan de Noord-kant ligt en er onder ons terras een garage ligt moesten de planten beide **schaduw** en een **vochtige** bodem kunnen verdragen. Met andere woorden, planten en bomen die het in het bos goed doen. Andere belangrijke criteria was dat het heel het jaar door interessant moest zijn en zo groen mogelijk, omdat deze tuin ook voor een afscherming naar de parking toe moest zorgen. Hiervoor had ik dus een aantal groenblijvers nodig en wat planten die op verschillende momenten van het jaar interessante kenmerken tonen. Voor de kennis, inspiratie van het ontwerp en keuze van de planten maakte ik grotendeels gebruik van het boek ["Stappen naar een ecologische tuin"](https://beweegt.velt.be/winkel/420/productenkiezen#420-13) van VELT [1]. Na een uitstap aan de [kwekerij Spruyt](https://www.vasteplant.be/catalog/index.cfm) met de opleiding besliste ik ook m'n planten daar te kopen, hun catalogus is ook zeer nuttig voor het zoeken van geschikte planten voor bepaalde een bepaalde habitat. Voor de bomen gebruikte ik [catalogus van kwekerij van Berk](https://www.vdberk.nl/bomen/). Aangezien dit de eerste keer was dat ik een ontwerp maakte en effectief aanplantte maakte ik gebruik van heel wat verschillende soorten. Dit is niet altijd goed als ontwerp (kan te chaotisch zijn), maar een beetje als een klein kind in een speelgoedwinkel wilde ik alle planten hebben en uitproberen. Het is tevens een goeie manier om voeling te krijgen met hoe de verschillende soorten planten uitgroeien over de jaren heen. Een greep uit de planten die ik gebruikte [2]:
- Heel wat verschillende soorten varens: *Adiantum pedatum* 'Imbricatum', *Asplenium scolopendrium*, *Asplenium trichomanes*, *Blechnum spicant*, *Dryopteris filix-mas*, *Dryopteris sieboldii* en *Polypodium vulgare*
- Vaste planten: *Gallium odoratum*
- Bloembollen die onder de niet wintergroene planten geplant worden: *Arium maculatum*, *Hyacinthoides non-scripta*, *Narcissus*, *Tulipa* 'Queen of night', *Crocus chrysanthus* 'Blue Pearl'
- Bomen: *Acer japonicum*, *Rhus typhina*, *Robinia pseudoacacia*, *Corylus avellana*
- Bamboe: *Fargesia rufa* en *Fargesia robusta*. Opgelet, bij bamboe is het zeer belangrijk dat je de niet woekerende types kiest! (*Fargesia* en *Sasaella*)
- Struiken: *Pyracantha angustifolia*, *Forsythia x intermedia*
- Klimplanten: *Parthenocissus quinquefolia*, *Lonicera periclymenum*
- Vivassen: *Brunnera macrophylla* 'Alexander's Great, *Hosta* 'Elegans', *Peltoboykinia watanabei*, *Trachystemon orientalis*, *Epimedium pubigerum*

#### Uitbreken
Eerst was ik begonnen met het uitbreken van de stenen en stabilisé a.d.h.v. een koevoet hamer en schop, maar blijkt dat dat toch niet zo efficiënt is. Dus zocht ik mensen met een drilboor, wat alles wat makkelijker maken. Het uitbreken + afvoeren heeft me toch heel wat meer werk gekost dan verwacht. Idealiter had ik een grote tuin, waar ik de stabilisé en stenen dan zou gebruiken een stenige zanderige biotopen mee te creëren, maar dat was geen optie op dit moment. Om zoveel mogelijk te hergebruiken besliste ik wel tafels en banken te maken a.d.h.v. de stenen en enkel de stabilisé af te voeren.

#### Tuingrond
Wat ik bijleerde tijdens deze onderneming is dat als je ergens grond wil aanvoeren je "tuingrond" nodig hebt, en niet potgrond. Potgrond is te licht, neemt niet genoeg water op en zal dus ook veel te snel uitdrogen. Daarbij is de kans ook groot dat die potgrond te voedingsrijk is. Tuingrond vind je redelijk goedkoop terug in een grondwerk bedrijf (dit kwam ik pas te weten nadat ik hier eerst om ging zoeken in doe-het-zelf zaken of tuincentra, waar ze dat niet hebben). Een van de meest nabije grondwerk bedrijven voor mij was [Hugo Meeussen](http://www.hugomeeussen.be/). Voor zo'n 1/4e van het volume nam ik grondverbeteraar. Het volume werd berekend op de zorgvuldige manier van het gokken. Ik gokte op zo'n 1 kubieke meter (1 kubiek, zoals men zegt). Later kwam ik nog terug voor 1/4e kubiek meer.

#### Het resultaat
Na heel wat kruiwagens zand door ons appartement te zeulen, het resultaat:
<div class="row">
<div class="col-lg-6 col-md-6">
Voor
<img src="voor1_.jpg" class="rounded float-left">
</div>
<div class="col-lg-6 col-md-6">
Na
<img src="na1_.jpg" class="rounded float-right">
</div>
</div>
<div class="row">

<div class="row">
<div class="col-lg-6 col-md-6">
<img src="voor2_.jpg" class="rounded float-left">
</div>
<div class="col-lg-6 col-md-6">
<img src="na3_.jpg" class="rounded float-right">
</div>
</div>
<div class="row">

<img src="na2_.jpg">


#### Afwerking
Na het aanplanten werd de plaats afgewerkt door wat terrasplanken te kopen en daarvan bankjes + een tafeltje te maken in combinatie met de uitgebroken stenen. Verder bouwde ik ook nog een zitbank waar het werkgerief voor in de tuin in terecht kan. Om het nog wat interessanter te maken bracht ik ook enkele kuipen aan met water en daarin waterplanten. Eens de klimplanten zich wat aan het vestigen zijn wil ik volgend jaar ook nog eens spiegel tegen de omheining zetten om het tuintje nog wat groter te doen lijken.

#### Geleerde les
Alhoewel het in het begin een kleine onderneming leek, was het een hele karwei. Dingen die ik bijgeleerd heb:
- **Kennis** omtrent **bedrijven** waar mee gewerkt moet worden bij het aanleggen van tuinen: grondwerkbedrijven en kwekers. Zo weet ik nu dat je tuingrond ook kan laten leveren in big bags of zelfs kan komen laten opspuiten voor grotere hoeveelheden.
- **Voeling** krijgen met aanplantingsgroottes en -dichtheden (zoveel planten per vierkante meter).
- Veel **plantenenkennis** tijdens het opzoekwerk

<div class="lead">
Het gewoon doen draagt nu al z'n vruchten af, het aanleggen van deze tuin was enorm leerrijk voor mij persoonlijk en tegelijkertijd voelt het goed om te weten dat ik een in plaats van stenen nu een kleine plaats biedt voor groen.
</div>

Aangezien ik niet gewoon ben om met zo'n volumes te werken (en een 1 kubieke meter zand is dan nog zeer bescheiden) had ik het werk onderschat en niet altijd goed genoeg ingepland, ik was er gewoon aan begonnen. Dingen die ik anders zou doen de volgende keer:
- Beter plannen. De stappen die ik in het begin van de post opgesomd heb lijken nu logisch, maar werden niet per se zo gevolgd tijdens het proces. Vaak liepen ze door elkaar. Nu zou ik deze stappen duidelijk afbakenen en het nodige materiaal er voor inplannen.
- Het juiste materiaal. Zorgen dat ik het juiste materiaal voor handen heb, meer specifiek een drilboor voor het uitbreken, een remorque en afdekkingsmateriaal voor het vervoeren van zand en planten door het appartement.

Uiteindelijk ben ik zeer tevreden met het resultaat, voor zo'n kleine 1000 euro heb ik ons vroeger ongebruikte terras omgevormd tot een mooie groene plaats waar we nu veel zitten om te eten. Op hetzelfde moment heb ik weer heel wat ervaring en kennis opgedaan. Zelfs in de stad kan ik nu verwonderd zijn door de evolutie doorheen de seizoenen. Telkens opnieuw kan ik niet wachten tot ze allemaal weer dat kleine beetje gegroeid zijn of in bloei staan. Het feit dat hier vroeger niets leefde en dat er nu allerlei insecten een plaatsje hebben is voor mij zeer voldoening gevend. Een heel arsenaal aan slakken aten de Hosta's op. In plaats van gefrustreerd te zijn en anti-slakken korrels te gaan leggen, was ik heel gelukkig dat deze slakken hier nu konden leven. Het is nieuw, weliswaar klein, ecosysteem en het zal op termijn zichzelf wel uitbalanseren. Een tijdje geleden zat er zelfs al een vogel in ons tuintje, dus wie weet zijn die slakken binnenkort al geen probleem meer!

-----

[1] Geertje Coremans, Evelyne Fiers en Greet Tijskens. *Stappen naar een ecologische tuin: aanleg en beheer*. 2008.
[2] WG = Wintergroen