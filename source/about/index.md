---
layout: "about"
title: "Over mij"
date: 2019-07-31 12:48:33
description: "Een stap in het onbekende, om mijn omgeving beter te begrijpen en bewustere keuzes te maken."
header-img: "img/header_img/contact-bg.jpg"
comments: true
---

**tldr;** Het leven als IT'er bracht me niet genoeg voldoening, een opleiding in de agro- en biotechnologie zorgde voor deze opvulling. Met deze blog wil ik die kennis bundelen en doorgeven en mezelf verplichten kleine acties te ondernemen die voor meer groen zorgen.

---

Na drie jaar bachelor computerwetenschappen, twee jaar master burgerlijk ingenieur: computerwetenschappen, drie jaar doctoreren in nog meer van hetzelfde en twee maal te mogen gaan werken in een van de meest gerenomeerde instituten in m'n vak, Microsoft Research, was ik goed op weg om het "te maken" in het leven. Professor, werken bij de grootste tech giants, mijn eigen bedrijf starten of een hoge piet in een technologie bedrijf, het kon allemaal.

Toch was ik niet voldaan.

Na heel wat zelf-reflectie ontdekte ik de oorzaak: ik bewandelde het pad die voor me was uitgestippeld, maar niet per se hetgeen dat voor mij geschikt was. Alhoewel IT me wel ligt, en ik er blijkbaar niet slecht in ben, was er meer voor mij. Ergens voelde ik al enige tijd een aantrekking tot de levenswetenschappen, meer bepaald topics zoals landbouw, voeding, duurzaamheid en natuur. Op hetzelfde moment schrikte het mij af, want als ik er over nadacht zag ik mezelf niet één bepaalde job doen binnen dat domein en zag dus niet in waarom ik daar energie zou insteken. Op langere termijn stoorde het mij wel dat ik dagelijks beslissingen nam die zich uitten in levenskeuzes terwijl ik weinig (fundamentele) argumentatie hiervoor had [1]. De mensen die mij omringden hadden geen groene vingers en wisten weinig over de voedingsindustrie, als gevolg ik ook niet. Een oplossing hiervoor is het zelf bijlezen over al deze topics, maar ik zou niet weten waar te beginnen en m'n academische achtergrond gebood me een goeie, brede theoretische kennis op te bouwen. Anders zou ik toch altijd het gevoel hebben dat ik "iets mis".

Daarom besloot ik een stap in het ongekende te nemen, ik stopte m'n doctoraat, begon deels als freelance IT-er en startte de opleiding [Agro- en Biotechnologie: Groenmanagement](https://www.odisee.be/nl/agro-en-biotechnologie) aan de hoge school Odisee, Sint-Niklaas. De richting groenmanagement sprak mij aan omdat ik wist dat ik op de een of andere manier m'n steentje wou bijdragen tot een groenere, duurzamere omgeving, alleen wist ik nog niet hoe en of ik dat wel kon. Het was tenslotte een wereld waar ik letterlijk niets van afwist [2]. Tijdens die opleiding volgde ik theoretische vakken zoals (organische) chemie, microbiologie en biotechnologie, meer algemene vormingsvakken zoals ethiek, management en inleiding to Agro- en Biotechnologie en ook zeer specifieke praktische vakken zoals tuinaanleg, groenbeheer, natuurbeheer en boomverzorging.

Fast-forward 2 jaar heb ik het grootste deel van de opleiding afgerond en is een groot deel van dit onvoldaan gevoel verdwenen door:
- Bredere historische en maatschappelijke achtergrond.
- Sterkere theoretische kennis die toelaat om problemen die mij aangaan zoals klimaatopwarming beter te begrijpen.
- Concrete kennis te hebben over het hoe en waarom beheren van ons weinige groen dat we hebben.
- Beter inzicht in een aantal globale processen zoals energie, winning, grond-management en farm-to-table.
- Zelf met m'n voeten in het werkveld te staan en zo praktische en sociale skills te ontwikkelen.
- Het verstaan van verschillende ethische frames om zo mijn eigen levenskeuzes bij te schaven en andermans werk nog kritischer te kunnen kaderen.

Aangezien mijn vissengeheugen speelde ik al lang met het idee om de interessantste dingen die ik geleerd heb ergens beknopt neer te schrijven en zo misschien ook door te geven. De moed ontbrak mij echter altijd, tot het vak agro- en biotechnologie voor de 21e eeuw de opdracht gaf om een vrije, overkoepelende taak te maken en mij toestond om deze blog tot stand te laten komen. Het doel van deze blog is dus tweeledig: in de eerste plaats helpt het mezelf de geleerde stof te reproduceren en er meer aan over te houden, maar daarnaast kan het hopelijk ook andere mensen (die misschien in dezelfde schoenen staan als mij 2 jaar geleden) iets bijleren. Hiervoor kies ik telkens een topic uit rond landbouw, natuur, voeding of dierenwelzijn waarvan ik weet dat ikzelf 2 jaar geleden niets of weinig wist en er had kunnen uit leren om dit te lezen. Daarnaast gebruik ik ook de blog om de praktische ervaring die ik opdoe in m'n zoektocht naar het bijdragen van een groenere omgeving. Hopelijk kan ik blijven leren en dan hoop ik ook deze blog te blijven uitbreiden met kennis uit boeken of praktijk.

---

[1] Later ontdekte ik in een vak ethiek dat **Aristoteles** dit gevoel reeds in +- 350 v.Chr besprak met z'n **deugdenethiek**, hij stelt een gelukkig leven (het hoogste doel van het leven) voor als:
  1. Zo veel mogelijk plezier en zo min mogelijk pijn leiden
  2. Erkend of geëerd worden door anderen
  3. Het kennende begrijpen

  Waarbij dat laatste voor hem de hoogste vorm van geluk omvat. Deze drie vormen van geluk komen samen in een *optimale zelfverwezenlijking*. Plezier leiden kon ik, pijn leiden hoefde gelukkig niet en ik werd erkend door anderen binnen mijn expertise veld. Het kennende begrijpen ontbrak mij echter op twee punten: 
  1. De *landbouw- en voedingssector*: processen waar ik dagelijs op vertrouwde, maar zo goed als niets over wist.
  2. De *natuur*: ergens had ik een diep respect voor onze omgeving en andere organismen en zag dat wij (de Westerse maatschappij) er verkeerd mee omgaan, maar veel verder dan dit gevoel kon ik niet gaan.

[2] Ook dit tweede gevoel werd reeds door Aristoteles benoemd, het bekomen van geluk en dus **optimale zelfverwezenlijking** omvat 2 dingen:
  1. Het *zelf*: zijnde de intellectuele rede en het emotionele (natuurlijke gevoelens).
  2. Het *optimale*: dit wordt vertaald in deugden. Een deugd is een karaktertrek die aangeeft dat je altijd voor het goede kiest, datgeen dat overeenkomstig met je rationele en emotionele rede tussen twee tegenovergestelde extremen ligt. Dus niet laf of overmoedig, maar dapper.

  Voor mij persoonlijk vertaalt m'n onvoldaan gevoel volgens de deugdenethiek zich in het feit dat ik voordien te veel met m'n intellectuele rede het makkelijke (laffe) pad betrad. Dit leek misschien niet zo naar de buitenwereld toe, maar deugden zijn tevens persoonlijk en situatie gebonden. Het afstappen van het huidige pad was voor mij dus een stap richting richting het **meer toelaten van vermenging van emoties** (rationeel wist ik niet waarom ik deze opleiding zou doen) en het **dappere** (het betreden van ongekend terrein, terwijl dat niet nodig was).